### 中秋月·中秋月   

明·徐有贞

> 中秋月。月到中秋偏皎洁。
> 偏皎洁，知他多少，阴晴圆缺。
> 阴晴圆缺都休说，且喜人间好时节。
> 好时节，愿得年年，常见中秋月。

### 约客  

宋·赵师秀

> 黄梅时节家家雨，青草池塘处处蛙。
> 有约不来夜过半，闲敲棋子落灯花。

### 水调歌头 春日赋示杨生子掞其一  

清·张惠言

> 百年复几许，慷概一何多。
> 子当为我击筑我为子高歌。
> 招手海边鸥鸟，看我胸中云梦，蔕芥近如何。
> 楚越等闲耳，肝胆有风波。 
> 生平事，天付与，且婆娑。
> 几人尘外相视一笑醉颜酡。
> 看到浮云过了，又恐堂堂岁月，一掷去如梭。
> 劝子且秉烛，为驻好春过。

### 虞美人·韶华争肯偎人住  

清·董士锡

> 韶华争肯偎人住？已是滔滔去。
> 西风无赖过江来，历尽千山万水几时回？
> 秋声带叶萧萧落，莫响城头角！
> 浮云遮月不分明，谁挽长江一洗放天青？

### 临江仙·送钱穆父

宋·苏轼

> 一别都门三改火，天涯踏进红尘。
> 依然一笑作春温。无波真古井，有节是秋筠。
> 惆怅孤帆连夜发，送行淡月微云。
> 樽前不用翠梅颦。人生如逆旅，我亦是行人。

### 题龙阳县青草湖

元末明初·唐温如

> 西风吹老洞庭波，一夜湘君白发多。
> 醉后不知天在水，满船清梦压星河。